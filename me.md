# Antonio Vigilante

L'aggregato temporaneo cui è stato affidato il nome, né unico né irripetibile, di Antonio Vigilante è apparso nella seconda metà del Novecento a Foggia. La cosa potrebbe indicare l'urgenza d'un phalu karmiko non proprio positivo, soprattutto se aggiungiamo all'infelice collocazione geografica una infelicissima collocazione sociale: poiché l'aggregato temporaneo Antonio Vigilante - d'ora in poi AGAV - ha mosso i primi passi muovendosi tra sottoproletariato e proletariato. Lo vediamo in via Tiro a Segno, davanti a un basso che è il luogo della sua nascita - culla e bocca - con la gambette sottili e la testa grande dei bimbi e una certa ciocca di capelli che va per conto suo.

Della sua prima infanzia ha ricordi vaghi: lui e altri bimbi che tamburellano sul banco all'asilo, per fare il rumore della pioggia; la prima volta davanti al televisore in bianco e nero, a casa della vicina; la nonna che urla in ospedale chiamando il medico: e poi un certo aprirsi della mano sinistra, sempre su quel letto d'ospedale, quasi fosse un fiore o il profumo d'un gelsomino o l'essere stesso che si raccoglie in un punto solo per partirsene. E altro che l'ATAV non vuol dire. Perché - l'ha capito da tempo - non c'è l'obbligo di dire tutto. E peraltro nessuno è capace davvero di abbracciare il tutto che è da dire, così come nessuno può contare sulla presenza di qualcuno che sia in grado di ascoltare questo ipotetico tutto - un Dio avrebbe questo compito, ma l'esistenza di Dio è anche meno probabile della narrabilità di quello che siamo.

Il nostro aggregato non getta volentieri uno sguardo nella sua infanzia. Gli giungono per lo più immagini sbiadite eppure feroci, capaci ancora di ferire nonostante il precipizio degli anni. Sottrae volentieri all'oblio la figura di Biagino, il figlio della vicina: unica persona con una qualche cultura, insegnante in un centro di formazione professionale. E ateo e anticlericale. Scandaloso, dunque. Ma era così gentile, Biagino, che gli si perdonava anche questo, in via Tiro a Segno. Morirà suicida decenni dopo, solo e malato di cancro.

Della scuola ricorda soprattutto l'imbarazzo. Vi era giunto con qualche mese di ritardo, per via dei suoi problemi di salute; e senza molta esperienza di cose scolastiche, perché la malattia l'aveva salvato dall'asilo (il ricordo del tamburellare piovoso viene da uno dei pochi giorni di frequenza). Ricorda di aver battuto la testa contro la finestra, e di essersi vergognato come mai prima. Di essersi sentito estraneo e di volersi nascondere; ma non c'era posto in cui nascondersi. Ricorda anche, però, una maestra buona - la seconda persona gentile incontrata nella sua vita, forse - che leggeva _Zanna bianca_, e lui all'ultimo banco ascoltava rapito. Comprendendo per la prima volta la bellezza di ficcare il naso e la mente dentro a un libro.

Andò via, la maestra, a Bologna, chiamata chissà da cosa o da chi. Possibile che fosse bolognese, finita chissà come a Foggia? Tornò a trovare i suoi ex studenti, l'anno dopo. E il nostro piccolo aggregato si immaginava che, essendo lei così importante per lui, anche lui lo fosse per lei; e lei l'avrebbe salutato con particolare affetto o, non potendo mostrare una così inopportuna predilezione, con qualche segno d'intesa ben chiaro, benché invisibile agli altri. Nulla, invece; e molto se ne addolorò. Prese il suo posto un orco, o poco meno. Il Maestro dotato di bacchetta, un uomo triste che intristiva tutti. Un giorno - non sapeva le città lombarde - picchiò forte sulle mani il nostro amico davanti ai compagni. E fremeva di rabbia e di impotenza, lì accanto alla cattedra, umiliato come un nulla, anzi peggio: come uno che non dovrebbe stare tra le cose di questo mondo. Milano Bergamo Brescia Como Cremona Mantova Pavia Sondrio Varese. Alcune di queste città le ha visitate, qualcuna l'ha amata; altre restano nomi vuoti. 

Due talenti aveva, il piccolo ATAV. Sapeva recitare e sapeva disegnare. Lo vediamo alla recita di fine anno, imprigionato in una pelliccia che lo soffoca, poiché gli è toccato il ruolo dell'eschimese. Sarà l'ultimo suo ruolo. Quanto al disegnare, era bravissimo a fare certe Madonne e Santa Lucia che l'ultima sua maestra - una donna di mezza età cattolicissima cui riconoscerà il merito di averlo liberato dall'orco e di avergli parlato della guerra nella Falkland - appendeva nel corridoio, fiero di avere uno studente così bravo e così pio.

Il piccolo aggregato temporaneo era, infatti, pio. In difficoltà con sé stesso e con gli altri, si rifugiava in questo mondo di divinità o semidivinità piangenti e addolorate, che erano per lui l'immagine stessa del bene e del vero. Temeva la dannazione. Quella eterna, ma anche quella mondana, che si manifestava nei corridoi della scuola elementae "Nicola Parisi": e aveva il cranio rasato e lo sguardo perso dei bambini del Collegio. Era a due passi dal casa sua, il Collegio. A ripensare a posteriori all'aspetto di quei bambini, pare che fosse più un campo di concentramento che un collegio. Come erano finiti in quelle condizioni? Cosa era stato fatto loro? Poiché la madre del piccolo aggregato temporaneo lo minacciava, quando faceva cose che non le aggradavano, di farlo rinchiudere nel Collegio, nella sua piccola mente le cose si fecero chiare: erano puniti così per aver fatto il male. E dunque bisognava abbarbicarsi al bene. E il bene erano la Madonna, e Santa Lucia, e Santa Maddalena. Deh, salvate l'anima mia! Deh, tenetemi lontano dal Collegio!

Ha quasi dieci anni quando accade l'inciampo. Un bimbo cade in un pozzo. Resta lì, sospeso. In pericolo di vita. Ma si può salvare, si salverà: tutta l'Italia accorre









